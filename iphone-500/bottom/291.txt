Porissa sattui maanantaina aamulla jotain varsin kummallista matkapuhelimen kanssa. Nuori mies sai epämukavan kuuman herätyksen maanantaihin. - Aamusta heräilin ja piti mennä yhdeksäksi töihin, mutta meninkin kahdeksaksi isäni kyydillä, aloittaa Helminen. Perillä työpaikan pihalla nuori mies laittoi autossa iPhonen takataskuunsa ja nousi autosta ulos maanantaisesta aamuherätyksestä vielä hieman väsyneenä. Pian kuitenkin takataskussa alkoi tapahtua kummia. - Kävelin autosta ulos kaksi metriä, kun alkoi kuulua outoa suhinaa. Kohta paikat kuumenivat. - Ihmettelin sitä suhinaa ja yhtäkkiä rupesi polttamaan. Katsoin taaksepäin ja savua tuli aivan järkyttävästi. En yhtään osannut ajatella, että se olisi puhelin! Lopulta nuori mies nappaa kännykän takataskusta ja heittää maahan. - Puhelin oli ihan liekeissä ja savusi oikein kunnolla. Housutkin olivat vähän liekeissä. Kyllä siinä kädet tärisivät! Pian isä Juho Helminenkin huomasi, että jotain kummaa tapahtui. Koko tapahtumaketjun tallensi firman valvontakamera. - Siinä se ihan selkeästi näkyy, että poika kävelee autosta vähän maanantaiaamun tyyliin, ja yhtäkkiä savua tulee aivan kamalasti, isä sanoo. - Housuihin paloi kiinni sulaa muovia ja kännykkä paloi huonoon kuntoon, poika kertoo. - Jos olisin mennyt yhdeksäksi, kuten aluksi pitikin, niin kännykkähän olisi syttynyt kotona. Siinä olisi sänky syttynyt palamaan ja olisi voinut käydä pahemminkin. Pidän puhelinta aina sängyssä ja olen tässä miettinyt, mitä kaikkea olisi voinut tapahtua. Isä on ollut yhteydessä Appleen. - Ensin yhdistettiin Yhdysvaltoihin, sitten Ruotsiin ja sitten jollekin suomea puhuvalle, katsotaan nyt miten tämä tästä. Nuori on nyt ilman puhelinta ja uusi pitäisi hankkia. iPhone ei ole joutunut mustalle listalle. - Tässä on nyt selvittelyä, että mitä Apple ja vakuutus tähän sanoo. Eiköjän tässä nyt kuitenkin ole jonkinlaisesta yksittäistapauksesta kyse, poika sanoo. iPhone on ostettu maaliskuun 22. päivä ja se toimi ennen tätä moitteettomasti.
